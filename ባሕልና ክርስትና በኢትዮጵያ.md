# ባሕልና ክርስትና በኢትዮጵያ

- ባሕልና ክርስትና
	- በባሕርይ ተቃራኒ ናቸው - ሃይማኖት በባሕርዩ ሰማያዊ፣ ባሕል ደግሞ ምድራዊ ነው
	- በጠባይዕ ግን ድንበርተኞች፣ ተደጋግፈው፣ ተመሳስለው በአንድነት የሚገለጡ ናቸው።
	- የባሕርይ ልዩነታቸውን ሳያውቅ በጠባይ አንድነታቸው ብቻ የሚመለከታቸው ሰው ይምታታበታል፣ ይሳከርበታል።
		
## ወደ ቤተ ክርስቲያን መባ ይዞ መሄድ ይገባል።

- ለበረከት ወደ ቤተ እግዚአብሔር ሲኬድ መባ (ጧፍ፣ ዕጣን፣ ገንዘብ፣ ወዘተ) ይዞ መሄድ ይገባል። ምዕመናን ቢያጡ በያጡ እንኳን ድንጋይና እንጨት ይዘው ይሄዳሉ፤ ይህም ለአጥር እንዲሁም ለቤት ሥራ ያገለግላል።
- (ዘዳ 16፥16) - (ስለ ዳስ በዓል) "በዓመት ሦስት ጊዜ በቂጣ በዓል፣ በሰባቱ ሱባዔም በዓል፣ በዳስም በዓል ወንድ ልጅህ ሁሉ በአምላክህ በእግዚአብሔር ፊት እግዚአብሔር በመረጠው ስፍራ ይታይ፤ [17] በአምላክህ በእግዚአብሔር ፊት ባዶ እጅህን አትታይ። አምላካችሁ እግዚአብሔር በሰጣችሁ በረከት መጠን እያንዳንዳችሁ እንደ ችሎታችሁ ታመጣላችሁ።"
- (ዘፀ 34፥20) - "የአህያውንም በኵር በበግ ትዋጀዋለህ፤ ባትዋጀው ግን ዋጋውን ትሰጣለህ። የልጆችንም በኵር ሁሉ ትዋጃለህ። በፊቴም ባዶ እጅህን አትታይ።"

## ቃርሚያ

- ገበሬዎች ሲያጭዱ - ያረሰው በሬ፣ እንዲሁም መሬት የሌላቸው ድኆች ከኋላ ሆነው ይቃርማሉ።
- (ዘሌ 19፥9) "የምድራችሁንም መከር በሰበሰባችሁ ጊዜ የእርሻችሁን አጨዳ አታጥሩ፤ ስታጭዱም የወደቀውን ቃርሚያ አትልቀሙ። የወይንህን ቃርሚያ አጥርተህ አትቃርም፤ የወደቀውንም የወይንህን ፍሬ አትሰብስብ፤ ለድሆችና ለእንግዶች ተወው፤ እኔ እግዚአብሔር አምላካችሁ ነኝ።"
- መጽሐፈ ሩት ምዕራፍ 1 ማገባደጃ ላይ "የገብስም መከር በተጀመረ ጊዜ ወደ ቤተልሔም ደረሱ (ሩትና ኑአሚን)" ይልና በምዕራፍ 2፥5 ሩትን በእርሻው ስትቃርም ቦዔዝ አይቶ "ይህች ልጅ የማናት ብሎ ጠየቀው" ይላል። ሊቃውንትም ቦዔዝ ምን አይቶ እንዲህ ጠየቃት ቢሉ ብለው፦ እንግዳ ናትና ስታፍር አይቶ፤ አንድም አጥርታ ስትለቅም አይቶ፣ በሥርዓታቸው ባለመሬት ለእንግዳ ለድሃ ይተዋል እንጂ አጥርቶ አይለቅምም፣ እንግዳና ድሃም ለበሬ ለወፍ ይተዋል እንጂ አጥርቶ አይለቅምም።

## ሥርዓተ ማዕድ

- ምግብ በሚበላ ጊዜ፦ ኮፊት ይወልቃል፣ ጫማ ይወልቃል፣ በትር ይቀመጣል፣ ጸሎት ተደርሶ ቀስ ተብሎ፣ በዝምታ በአርምሞ ይበላል
- እስራኤል በ(ዘፀ12) ከግብፅ ምድር ሊወጡ ሲሉ ስለ ፋሲካው በግ ሲታዘዙ፦ "...ወገባችሁን ታጥቃችሁ፣ ጫማችሁን በእግራችሁ ተጫምታችሁ፣ በትራችሁን በእጃችሁ ይዛችሁ ... እየቸኰላችሁም ትበሉታላችሁ" - ይህ በዘመነ ሐዲስ ሊመጣ ላለው ነገር ጥላ፣ ምሳሌ ነውና ተርታ ማዕድ እንዳልሆነ ለማጠየቅ ከተርታ ማዕድ ሥርዓት የተገላቢጦሽ አዘዛቸው

## ከሰው እርሻ ቀጥፎ መብላት

- በኢትዮጵያ ባሕል ማንኛውም ገበሬ 2 ነገሮች እጅግ ያስደስቱታል፦ ወልዶ መሳምና፣ ዘርቶ የደረሰውን እሸት መቃም። በተለይም በመስከረምና በጥቅምት የደረሰውን እሸት ሲያዩት ዓይን ያጠግባል። ታዲያ እንዲህ የሚወደውን እሸት ገበሬው አይሰስትለትም። መንገደኛው ማሳው አጠገብ ሲያልፍ ቈርጦም ይሁን ሸምጥጦ ቢበላ ማንም አይከለክለውም። እንዲያውም መንገደኛው ይሉኝታ ይዞት እንዲሁ ቢያልፍ የማሳው ባለቤት ግድ ካልበላህ ብሎ ይጋብዘዋል።
- (ዘዳ 23፥24) "ወደ ባልንጀራህ የወይን ቦታ በገባህ ጊዜ እስክትጠግብ ድረስ ከወይኑ ብላ። ከዕቃህ ግን ከእርሱ ምንም አታግባ ... ማጭድ አታግባ"
- ጌታችንም ከደቀ መዛሙርቱ ጋር በማሳው ቀጥፈው ሲበሉ ፈሪሳውያን 'በሰንበት ለምን ትቀጥፋላችሁ' ብለው ከሰሷቸው እንጂ 'ለምን የሰው ቀጥፋችሁ በላችሁ' አላሏቸውም።

## ማንኛውም አዋቂ ሰው ዱላ ወይም ሽመል ይዞ ይንቀሳቀሳል

- እስራኤላውያን ይህ ልማድ ስለነበራቸው ልበ አምላክ ቅዱስ ዳዊት ወደ ጎልያድ በቀረበ ጊዜ 'በትር ይዘህ የምትመጣብኝ እኔ ውሻ ነኝ?' ብሎታል።
  
## ልጅን ገርፎ ማሳደግ

- ጠቢቡ ሰሎሞንም በ(ምሳ 13፥24) "ከመምታት የሚፈራ ልጁን ይጠላል" ይላል።
  
## የገና ጨዋታ

- ኖሎት (እረኞች) ጌታችን በተወለደ ጊዜ ይጫወቱ ነበርና ከእረኞቹ በረከት ለማግኘት
- ሩር ..
- በገና ጨዋታ አይቈጡም ጌታ እንደሚባል፤ ሁሉን የፈጠረ ጌታ ስለእኛ ሲል ሰው ሆነ። (በይዌድስዋ መላእክት እንዴት በድኃ ቤት አደረ እንደ ምስኪን እንደተባለ) ስለዚህም በገና ጨዋታ ጌቶች ከሎሌዎች ተስማምተው ይጫወታሉ

## አቡነ ገብረ መንፈስ ቅዱስ

1. "አቦ ሆነን መጥተናል" - የተጣሉ ሰዎችን ለማስታረቅ የሚሄዱ ሽማግሌዎች የሚናገሩት። በአቡነ ገብረ መንፈስ ቅዱስ የማይስማሙ አንበሳ እና ነብር ስለተስማሙ።
2. የአቦ ጠበል - ሰው ሲያንቀው 'የአቦ ጠበል' እያልክ 3 ጊዜ ጠጣው ይባላል።
3. የአቦ ብቅል - አንድ ሰው ከማያውቀው ቦታ ስሙ ቢጠራና በአካባቢው የሚያውቀውን ሰው ቢያጣ የጠራው ሰይጣን ሊሆን ስለሚችል 'የአቦን ብቅል እፈጫለሁ' በል ይባላል።
4. "የአቦን መገበርያ የበላ ሲለፈልፍ ይውላል" - ሰው ጥፋት አጥፍቶ ተደብቆ/ደብቆ እንደማይቀመጥ ለመናገር።
5. "አቦ ሰጥ" - ሰው የማያውቀውን ነገር በግምት ሲናገር
6. "በአቦ ይዤሃለሁ" - ገበሬዎች አውሬ የቤት እንስሳቸውን እንዳይበላ የሚገዝቱበት
7. "የአቦ መንገድ" - ሰው መድረሻውን በውል ሳያውቅ መንገድ ሲጀምር መንገዱ የአቦ መንገድ ይባላል። በመራኛ ከተማ አካባቢ አቡነ መልከ ጼዴቅ አቡነ ገብረ መንፈስ ቅዱስ በገዳማቸው ካረፉ በኋላ ሊሄዱ ሲነሡ ወዴት እንደሚሄዱ ቢጠይቋቸው 'እርሱ ወደ መራኝ' ብለው በመመለሳቸው ነው ይባላል።
8. "የአቦ ቁራ" - ጥሩ የያዘ መስሎ ክፉ ነገር ይዞ ስለሚመጣ ሰው፤ ሰይጣን ቁራ መስሎ ዓይናቸውን ሊያወጣ መጥቷልና።
9. "በአቦ በሥላሴ" - አጥብቆ ለመለመን እንዲህ ይባላል። በሕዝቡ ብሒል ከሥላሴ ጋር አብረው የሚነሡ አቦ ናቸው።
10. በገበሬው አቈጣጠር ክረምት በሐምሌ አቦ ገብቶ በጥቅምት አቦ ይወጣል። ከትክክለኛው ዘመን አቈጣጠርም 9 ቀን ብቻ ይርቃል።
11. "የካቲት አቦን አይተህ ተሰደድ" - በልግ በየካቲት አቦ ስለሚገባ በዚያ ባይዘንብ በልግ ስለሌለ ተሰደድ ለማለት።
12. "አቦ በዋለ" - የወር መግቢያ በአቦ ነው፤ 'አቦ በዋለ በዚህኛው ቀን' የተለመደ አባባል ነው።
13. በጣልያን ወረራ ጊዜ በአዲስ አበባ፣ በአንኮበርና በጐንደር ያሉ የአቦ አብያተ ክርስቲያናት ካህናት በግልጽ አርበኞችን ደግፈዋል፣ በረሓም ወርደው ታግለዋል። በዚህም በጣልያን ዝርፊያና አደጋ ደርሶባቸዋል። ወደ በረሓ ሲገቡ ታዲያ የገጠሙት ግጥም፦
	- አንኮበር፦ አቡዬን ብዬ እንጂ ይህን ሁሉ የማይ፤ አገሬ አይደለም ወይ ዠማና አዳባይ
	- ፊት አቦ ጐንደር፦ እንኳን እኔ ጀግናው ፊት የአቦ ልጅ፤ ጐንደሬ ለጣልያን አይሰጠውም እጅ
	- ቀበና አቦ፦ ወግጅልኝ ድጓ ወግጅልኝ ቅኔ፤ ወንዶች ከዋሉበት እውላለሁ እኔ
14. እስካሁን ድረስ ባለው ባሕል ከቅዱሳን ስማቸው የሰው ስም የሚሆን አቦ ናቸው። የሌሎች ቅዱሳን 'ወለተ' 'ገብረ' የሚሉ ዘርፎች ሲጨመርባቸው፣ የአቡነ ገብረ መንፈስ ቅዱስ ግን 'አቦ ነሽ' 'አቦ ነህ' ይባሉበታል።
15. የገጠር ሰው ትዳር እንደያዘ የአቦን ጠበል ይጠጣል፤ ትዳሩ ከዚያ ይሰምራል ይባላል
16. ግጥሞች:
	- አቡዬ ጣዲቁ፣ ገደል እንደ አክርማ የሚሰነጥቁ
			
## እመቤታችን ቅድስት ድንግል ማርያም

1. የማርያም መቀነት 
2. የማርያም አራስ 
3. የማርያም ፈረስ 
4. የማርያም ግርዝ 
5. ማርያም በሽልም ታውጣሽ = የወለደችን ሴት ጠይቀው ሲወጡ የሚሉት
6. ማርያም ትቅረብሽ 
7. ማርያም የሳመችው
8. እንኳን ማርያም ማረችሽ = እናት ከወለደች በኋላ ሰዉ የሚላት
9. ማርያም በሽልም ታውጣሽ = ለክርስትና ታብቃሽ ብለው የሚመርቁት
10. አንዲት ሴት ሥታረግዝ = ማርያም ትዳብሥሽ ትባላለች
11. ልጇ በአራሥ ቤት ሆኖ ሲሥቅ ሥታየው = ማርያም እያጫወተችህ ነው ትላለች እናቱ
12. ስናድግ ሰውነታችን ላይ ያለውን ነጠብጣብ አየቆጠርን ማርያም ሳመቺኝ እንላለን
13. የማርያም መንገድ ስጠኝ = የልጆች የአባሮሽ ጨዋታ ላይ ባላጋራን ትንሽ ፈቀቅ በልልኝ
14. የማርያም ጣት = የመጨረሻዋ ትንሽ ጣት
15. ተጣልተን ስንታረቅ በማርያም ጣታችን በማርያም እንታረቅ እንላለን
16. የማርያም ብቅል እየፈጨሁ ነው = ሰው ሳይጠራን ግን የተጠራን መስሎን ከሆነ ይህንን እንላለን
17. የማርያም መቀነት = ቀስተ ደመና

## ትውፊት

- በቅዳሴያችን ጊዜ ቄሱ "ነዋ ወንጌለ መንግሥት - መንግሥተ ሰማያትን የምትሰብክ አንድም ወደ መንግሥተ ሰማያት የምታገባ ወንጌል ይኽቺ ናት" ብሎ ለንፍቀ ካህኑ መስጠቱ፥ ንፍቀ ካህኑም “መንግሥቶ ወጽድቆ ዘአወፈየኒ አወፈይኩከ - ጌትነቱንና ቸርነቱን የምትናገር የሰጠኝን ወንጌልን ሰጠኹኽ” ብሎ ለዲያቆኑ መስጠቱ ሐዋርያት ከሊቀ ካህናችን ከኢየሱስ ክርስቶስ ወንጌልን ተቀብለው ለማስተማራቸው አምሳል ነውና ትውፊት ቅብብል፣ ውርርስ መኾኑን በግልጽ ያሳያል /ሥርዓተ ቅደሴ 10፡53፣ አንድምታው/፡፡

## ኅዳር ሲታጠን

- 'ኅዳር' ኀደረ ከሚለው የግእዝ ግስ የወጣ ሲሆን ቃሉ ማደርን ያመለክታል
- በወርኀ ኅዳር እረኞች የተሰበሰበውን እህል ጥበቃ ዱር እንደሚያድሩ ያሳያል። 
- ታዲያ ወቅቱ የውርጭና ቅዝቃዜ በመሆኑ ክምር ሣር ተሰናድቶ ለሙቀት ይቃጠል ነበር። በዚህም ኅዳር ሲታጠን ይባላል።

## ቡሄ

- ቡሄ ማለት 'ብርሃን' - በደብረ ታቦር 'ቧ' ብሎ የታየውን ብርሃን ያመለክታል
- በእረኞች አነጋገርም - አክስቴ ቤት አለኝ ለከት እንዲሉ 'ቡሖዬ' (ቡኮዬ) እንደማለት ሲሆን - በበዓሉ የሚጋገረውን ኅብስት ያመለክታል
		
## ሞት፣ ቀብርና ኀዘን

### ሞት

- ሲራክ በ(ሲራ 8፥7) `ሞት እንዳይቀር አስብበሞተ ሰው ደስ አይበልህ፤ ሁላችንም እንደምንሞት አስብ` እንዳለ ሞትን ሳይቀምስ የሚኖር ማንም ማን የለም፤ ከአቤል ጀምሮ ሁሉን ይወስዳል
- ሞት መቃብር አካባቢ ብቻ የሚገኝ ሳይሆን ሁላችንንም እንደ ጥላችን ሲከተለን የሚውል፣ የሚያድር ነው
- በመቃብር ሆኖ `አላበጀሁም` የሚል የሚድን ባለመሆኑ፣ ትንሣኤ ልቡና በሕይወት እያለን ልንነሣ ይገባል
- እውነተኛው ዲሞክራት ሞት ነው፤ ሳያዳላ፣ 
	- የባለጸጎችን ቅጽር አክብሮ ፈርቶ አይዘገይም
	- ንጉሥን በዙፋኑ ስላለ ለመውሰድ አይቸገርም
	- ለደመ ግቡዎችም ራርቶ ቀን አይጨምርም
	- የወዳጆችን ፍቅር አይቶ፣ አልለያያቸውም አይልም
- ሰው ምን የከበረ ቢሆን
	- ከሞተ በኋላ ይረሳል፣ መቃብሩም መረማመጃ ይሆናል
	- ዐጽሙን ከሌላ ሰው ዐጽም መለየት አይቻልም
	- በጢስ ይመሰላል፤ ከምድጃ ወጥቶ የፀሐይ ብርሃን ሲያርፍበት ግርማ አለው፤ ነፋስ ግን መጥቶ ሲወስደው በንኖ ይጠፋል
	- በሣርም ይመሰላል፤ በዝናም በቅሎ ይለመልማል፣ ያብባል፣ ዐይንንም ይማርካል፣ ከርሞ ፀሐይ ሲያገኘው ደርቆ ይጠወልግና ትቢያ ሆኖ ይጠፋል
	- ቅዱስ ዮሐንስ አፈወርቅ እንዳስተማረው፣ አንድ ተውኔት በተፈጸመ ጊዜ ተዋናዮቹ ጭምብላቸውን አውልቀው እውነተኛ ማንነታቸውን እንደሚገልጡ፣ ሞት ሲመጣም የሕይወታችን ተውኔት ተፈጽሞ በእግዚአብሔር ፊት እውነተኛ ማንነታችን ይቀርባል
- ሰው ወደ መቃብር አብሮት ክብሩ፣ ሃብቱ አይሄዱም
	- በ(ማቴ 16፥26) `ሰው ዓለሙን ሁሉ ቢገዛ፣ ነፍሱንም ቢያጣ፣ ለሰው ምን ይረባዋል? ሰውስ ለነፍሱ ቤዛ ምን በሰጠ ነበር?`
- የምንሞትባት ቀን አትታወቅም
	- ሞት ዕለት ቀጥሮ፣ ሰዓት ወስኖ አሳውቆ የሚመጣ አይደለም
	- የሞት አመጣጥ እንደ ሌባ አመጣጥ ነው፤ ባለቤት ሌባ የሚመጣበትን ሰዓት ቢያውቅ ተግቶ በጠበቀ፣ ግድግዳውን ምሰው፣ ግንቡን አፍርሰው፣ በርና መስኮቱን ሰብረው፣ ጣሪያውን ነቅለው ንብረቱን ይሰርቁት ዘንድ ከመከላከል ቸል ባላለ ነበር (ሉቃ 12፥59)
	- እግዚአብሔር የምንሞትባትን ዕለት ከመናገር ይልቅ ከወዳጅ ከዘመድ ከጓደኛ አንዱን ሲወስድ እኛም እንድንዘጋጅ ይነግረናል
	- ግጥም፦ `እንግዳ ሞት መጣ ኧረ ወየው ወየው፤ የግር ውኃ አሙቄ በርዤ ሳልቆየው`
	- ሊቃውንት `ሰይጣን "ዛሬ ኀጢአት ሥራና ነገ ትናዘዛለህ" እያለ ኀጢአት ለማሠራት ቢያባብልህ፣ "ሞቴ ዛሬስ ቢሆን ማን ያውቃል?" ብለህ መልስለት` ይላሉ
- እንቅልፍ የሞት ታላቅ ወንድም ይባላል
	- እንቅልፍ ወስዶ ይመልሳልና ታላቅ ተባለ፤ ሞት ግን ወስዶ አይመልስምና ታናሽ ተብሎአል
	- አንድ መርከበኛ አንድ ገበሬን ለጕዞ ቢጠራውም፣ ገበሬው በባሕር አደጋ ሊያጋጥምና ሊሞቱ እንደሚችሉ ነግሮ እምቢ አለው። ደጋግሞ እምቢ ስላለውም ነጋዴው ለምን እንዲህ እንደ ፈራ ገበሬውን ጠየቀው፤ ገበሬውም መልሶ 'አባትህ እንዴት ሞተ?' ሲለው፣ 'በባሕር ላይ ጕዞ' አለው፤ መልሶም 'አያትህስ?' ቢለው፣ 'በባሕር ላይ ጕዞ' አለው፤ ገበሬውም ተደንቆ ታዲያ ይህንን እያወቅህ የባሕር ላይ ጕዞ አደገኛ እንደሆነ ገና አልገባህም?' ብሎ አደነቀ። መርከበኛውም መልሶ 'የአንተስ አባትና አያት እንዴት ሞቱ?' ብሎ ሲጠይቀው፣ ገበሬው 'ሁለቱም የሞቱት በቤት ውስጥ በአልጋቸው ላይ ሆነው ነው' ብሎ መለሰለት። ከዚያም መርከበኛው 'አንተስ ይህንን እያወቅህ ዘወትር ወደ አልጋ ኼደህ መተኛት አትፈራም?' ብሎ ስለ ሞት ቅርብነት አነጋግሮታል
	- አያድርገውና 'ነገ ትሞታለህ/ሽ' ብንባል ሳንፈጽመው ብለን የምንቈጭበት ነገር ምንድነው?

### ዝክር

ለሞቱ ወገኖቻችን ቍርባን ማስቈረብ፣ ለነዳያን መመጽወት፣ ፍትሐት ማስፈታት ይገባል። በቀብር ጊዜ ጸሎተ ፍትሐት ከመኖርያ ቤት እስከ መቃብር በ7 ምዕራፍ ይደረሳል፤ ይህም በ7ቱ ባሕርያተ ሥጋ የተሠራውን ኀጢአት ሁሉ ይቅር በል ሲሉ ነው። `ሞት በአቤል፣ ፍታት በሮቤል` እንዲሉ ፳ኤል ከግብፅ ባርነት ሲወጡ፣ ዐጽመ አበውን ይዘው ወጥተዋል፤ ሮቤል ግን ከአባቱ ዕቅብት ደርሶ ነበርና በኀጢአቱ ምክንያት የሙት ሥጋው ጠቍሮ ነበር። ሊቀ ነቢያት ቅዱስ ሙሴም ፍትሐት አድርጎለት ከእግዚአብሔር ምሕረትን አስገኝቶለታል።

በመጽሐፈ ግንዘት አንድ ሃይማኖቱ የቀና ምግባሩ ያልተቃና ሰው ከሞተ በኋላ ስለሆነው ነገር ይተርካል (ከኰኵሐ ሃይማኖት)። ያ ባለጸጋ አንድ ደግ ኤጲስ ቆጶስነት የተሾመ ልጅ ነበረው፤ አባቴ በአካለ ነፍስ ከምን ቦታ እንደ ገባ ግለጽልኝ ብሎ በልቅሶ በጾም በጸሎት ቢያመለክት በገሃነም መሆኑ ተገለጠለት።

ከዚያ አባቱ ጥሎት የሄደውን ገንዘብ እየመጸወተ፣ ፍታት እያስፈታ፣ ቍርባን እያስቈረበ ቢደክምለት በ40 ቀን እስከ ትከሻው ከእሳት ባሕር ወጥቶ ታየው። በዚህ ተበረታትቶ እስከ ዓመት መንፈቅ ቢቀጥል እስከ ወገቡ ወጥቶ 'ይህ ሥራ ለእኔ ጠቅሞኛልና አታቋርጥ' ብሎ በራእይ ተነጋገረው። በዓመቱም ፈጽሞ ከገሃነመ እሳት ወጥቶ ገነት ሲገባ በራእይ ታይቶታል።

ይህም በ(ዮሐ 15፥12) (ማቴ 6፥7) ላይ `አባቴን በእኔ ስም የለመናችሁት ቢኖር ሁሉን ያደርግላችኋል` እንዳለ ይፈጸማል። በኋላም ሐዋርያት በሲኖዶሳቸው `ስለ ሞቱ ሰዎች ነፍስ ከገንዘባቸው ለድኆች ለጦም አዳሪዎች ይመጽውቱላቸው፤ እንዲህም አድርጉ ብለን የምናዝዝ በሃይማኖት ጸንተው ለሞቱ ሰዎች ነው እንጂ ... ለሚክዱ ሰዎችስ በዓለም ያለውን ገንዘብ ኹሉ ቢመጸውቱላቸው ምንም ምን አይጠቅማቸውም` ብለዋል። ዳግመኛም `ሙታንን በ3 ቀን፣ በ12 ቀን፣ በ30 ቀን፣ በ40 ቀን ፍታት በማስፈታት፣ ቍርባን በማስቈረብ፣ ምጽዋት በመመጽወት እህል ውኃ በመስጠት አስባቸው ... ከሞተ በኋላ በ40 ቀን በክርስቶስ ፊት ቆማ ዋጋዋን እንድታገኝ እወቅ` ብለዋል።

ነፍስ ከሞት በኋላ እስከ 3ኛው ቀን ድረስ አንጻራዊ ነጻነት አላት፤ ኀጥእት የነበረች እንደሆነ የምትወደው ሥጋ ላይ እያንዣበበች ስትቆይ፣ ጻድቅ ነፍስ ግን መልካም ሥራ የሠራችባቸውን መካናት ትጐበኛለች። በሦስተኛው ቀን ግን ቅድመ ሥላሴ፣ ከእመቤታችን ዘንድ፣ ከቅዱስ መስቀል እና አንዳንድ ቅዱሳን ዘንድ ቀርባ ትሰግድና ልዩ ልዩ መካናትን (ሲኦል፣ ገነት፣ ወዘተ) ትጐበኛለች። በአርባኛው ቀን [^death_soul] ግን ወደ ፈጣሪዋ ተመልሳ ፍርዷን ተቀብላ ወደ ማቆያዋ ትሄዳለች።

[^death_soul]: የሐዋርያት ሲኖዶስ በ40 ቢልም ቅዳሴ ማርያም ትርጓሜ ምዕራፍ 7 ግን በ7ኛው ቀን ይላል

በዚህም ምክንያት ፍትሐቱ፣ ቍርባን ማስቈረቡ፣ ዝክር ማውጣቱ በሞት ዕለት፣ በሣልስት፣ በ7ኛው ቀን፣ በ40ኛው ቀን እንዲሁም በመንፈቅ ይደረጋል። ፍትሐ ነገሥት (አንቀጽ 22) እንደሚያዝ ደግሞ ይህ ሁሉ ሳይሆን በሣልስት ቢታጐል በሦስተኛው ሠልስት (9ኛው ቀን)፣ በ7ኛው ቀን ቢታጐል በሁለተኛው ሱባዔ (በ14ኛው ቀን)፣ በአርባው ቢታጐል በ2ኛው አርባ በ80ኛው ቀን፣ በመንፈቅ ቢታጐል በዓመቱ ያድርጉላቸው ይላል።

ባሮክ በሕልሙ አንድ ዛፍ ላዩ አፍርቶ አዕዋፍ ሲመገቡት፣ ከታች እንደ ማር እንደ ወተት እያፈለቀ ሕፃናት ሲጠጡ አይቶ ነቃ፤ ተመልሶ ሲተኛ ዛፉ ደርቆ፣ ፍሬው ረግፎ አዕዋፍ ሲጮሁ፣ ምንጩ ደርቆ ሕፃናት ሲያለቅሶ አየ። መልአኩን ተርጕምልኝ ሲለው፦ ዛፍ የፍትሐት፣ የመሥዋዕት ምሳሌ፣ አዕዋፍ የሙታን ነፍሳት ምሳሌ፣ ሕፃናት የሙታን ቤተ ዘመድ ምሳሌዎች ናቸው። ቤተ ዘመድ ለሙት ፍትሐት ቢያስፈቱ፣ ቍርባን ቢያስቈርቡለት ነፍስ ትመጣና `ብድር ከፋይ ልጅ ይስጣችሁ፤ ከርስታችሁ ከጉልታችሁ አይንቀላችሁ` ብለው መርቀው ይሄዳሉ። ሕያዋኑም ክብር አግኝተው ይቀራሉ። ደርቆ ማየትህ ደግሞ፦ ፍትሐት ያላስፈቱ፣ ቍርባን ያላስቈርቡለት እንደሆነ ነፍስ መጥታ `ብድር ከፋይ ልጅ ይንሣችሁ፤ ከርስታችሁ ይንቀላችሁ` ብለው ረግመው ይሄዳሉ፤ ሕያዋኑም ይቀሰፋሉ ብሎ ተርጕሞለታል። [^baruch]

[^baruch]: ቤተሰብና እንስሳት፣ ምዕራፍ 8
	
### ልቅሶ እና ኀዘን

- የመጀመሪያው ሞት በአቤል ነው፤ አዳምና ሔዋንም 4 የዘመን ሱባዔ አልቅሰዋል (ኩፋ 5፥12)
- ከአዳም ጀምሮ ላሉ አርዕስተ አበው ሁሉ 40 40 ቀናት ተለቅሶላቸዋል
- ለሞተ ሰው/ወዳጅ ልቅሶ እንዲገባ ከጌታችን (በአልዓዛር ሞት)፣ ከቅዱስ ጢሞቴዎስ (በመምህሩ ቅ/ጳውሎስ ሞት - ገድለ ሐዋርያት 50) እንረዳለን
- ነገር ግን ከመጠን አልፎ፣ ደረት እየደቁ፣ ጸጕር እየነጩ፣ ሰውነት እየቡዋጠጡ፣ ራስን ድንጋይ ላይ እየፈጠፈጡ ማልቀስ ከክርስትና ሃይማኖት ውጪ ነው። ለዚሁም
	- (ዘዳ 14፥1) `ገላችሁን አትብጡ፣ ራሳችሁንም ስለ ሞተ ሰው አትላጩ` ይላል
	- (ዘሌ 21፥5) `ራሳቸውን አይላጩ፣ ጢማቸውንም አይላጩ፣ ሥጋቸውንም አይንጩ`
	- (ሲራ 38፥16-23) `ለሞተ ሰው እዘንለት፣ ተዝካር አውጣለት፣ አንድ ሁለት ቀን አልቅስለት ... ከዚህ በኋላ ልቅሶህን ተው መሪር ኀዘንና ትካዜ ለሞት ያደርሳል። የቀቢጸ ተስፋ ኀዘንን አርቃት፣ ጥቅምም እንደሌላት እወቅ`
	- ቅዱስ ጳውሎስም በ(1ተሰ 4፥13) `...እንደሌሎች ሰዎች ደግሞ እንዳታዝኑ፣ አንቀላፍተው ላሉት ታውቁ ዘንድ እንወዳለን፤ ጌታችን ኢየሱስ ክርስቶስ እንደ ሞተና እንደ ተነሣ ካመንን እንዲሁም በኢየሱስ ያንቀላፉትን እግዚአብሔእር ከእርሱ ጋር ያመጣቸዋልና`
	- ቅዱስ ዮሐንስ አፈወርቅም በ(ተግ 4) `በልቅሶ ምክንያት ፊታቸውን የሚነጩ፣ ጸጕራቸውን የሚላጩ ካሉ የሙታንን መነሣት የማያምኑ በመሆናቸው ከሞቱት ይልቅ ለእነዚህ ሊለቀስላቸው ይገባል፤ ምክንያቱም ይህ ተግባር ሞትን ፈርተው የሚደነቁ የአሕዛብ ልማድ ነውና`
	- ፍትሐ ነገሥትም አንቀጽ 22 `ሰው በሞተ ጊዜ እንደ አረማውያን አትሁኑ፣ ልብሳችሁን አትቅደዱ፣ ፊታችሁን አትንጩ፣ ደረታችሁን አትምቱ፣ ራቁት አትሁኑ፣ ልቅሶ አታዘውትሩ፣ ጸጕራችሁን አትላጩ፣ እግዚአብሔርን በትዕግስት አመስግኑት`
	
- ሥርዓተ ልቅሶ በቤተ ክርስቲያን
	1. ነፍስ ከሥጋ ስትለይ
	1. በድኑ (ሬሳው) ከኖረበት ቤት ወጥቶ ወደ መቃብር ሲሄድ
	1. ግብአተ መሬት ሲፈጸም
	- ግጥም፦ `ልቅሶ ይቅር አሉ ይህስ ያስመክራል፤ ሞት የማይቀረውን ልቅሶ እንዴት ይቀራል?` እንደተባለ ልቅሶው ቀርቶ ሌሎች ጎጂ ድርጊቶቹ አልቀሩም። 
	- ፳ኤል በሙሴ ጊዜ ጀምሮ ቢከለከሉም በእነ ነቢዩ ኤርምያስ ዘመንም ስላለ መተዋቸው (ኤር 16፥6) ላይ ተጽፎአል
	- ጻድቁ ኢዮብም ልጆቹ በሞቱ ጊዜ እግዚአብሔርን ባያማርርም በኀዘን ልብሱን ቀድዶ ጸጕሩንም ተላጭቶአል (ኢዮ 1፥20)
- የሟችን ልብስ ይዞ ማልቀስም ልማድ ነበር
	- ጣቢታ በሞተች ጊዜ በልቴቶች ቀሚሷን ይዘው ያለቅሱ ነበር (ሐዋ 9፥39)
	- አንድ ባለ ቅኔም፦ 
	
	> በከየ ያዕቆብ፤
	> ጊዜ ሞተ ዮሴፍ ወልዱ፤
	> በልብሰ ዮሴፍ ዋሕዱ፤
	> ለሰብእ አኮኑ ከመዝ ልማድ፤
	> ባሕቱ ድንግል፤
	> ርኅቅተ ቅሩብ ዘመድ፤
	> በምንት ትብኪ፤
	> ጊዜ ሞተ ወልድ፤
	> እስመ ልብሶ ወሰዱ አይሁድ፤
	
- ምሥጢሩ ሰው ሲሞት በልብሱ ማልቀስ ልማድ ነው፤ ድንግል ማርያም ግን በልብሱ አላለቀሰችም ማለት የጌታችንን ልብሱን እንደ ተካፈሉት ያስረዳል
- ሙሾም እንዲሁ ልማድ ነበር
	- ልበ አምላክ ቅዱስ ዳዊት ለልጁ ለአቤኔዘር
	- ነቢዩ ኤርምያስ ለኢዮስያስ (2ዜና 35፥24)
- በ፳ኤል ባሕል ኀዘን እስከ 7 ቀናት ይቆያል
	- ኀዘንተኞች ሥራ መሥራት፣ መታጠብ፣ መቀባትና ጫማ ማድረግ አይፈቀድላቸውም
	- የኦሪትና የነቢያትን መጻሕፍት ማንበብ አይፈቀድም፤ ደስታን ይሰጣሉና
	- መጽሐፈ ኢዮብ፣ ትንቢተ ኤርምያስንና ሰቆቃወ ኤርምያስን ግን ማንበብ ይፈቀዳል
	- ጸጕርን መቈረጥ፣ የቀደደ ልብስ መስፋት፣ መንገድ መሄድ፣ የሚባክን ሃብት እንኳን ቢኖር መሰብሰብ እስከ 30 ቀናት ድረስ አይፈቀድም
	- ሥጋ መብላት፣ ወይን ጠጅ መጠጣት አይፈቀድም፤ ምግብም ሁሉ በመሬት ተቀምጠው ነው
	- 30 ቀን ሳይሞላ ከከተማ አይወጣም፤ እናት አባት የሞቱበት ደግሞ እስከ ዓመት ድረስ ከከተማ አይወጣም፤ ሚስቱ የሞተችበት ደግሞ 3 በዓላት እስኪያልፉ ድረስ አይወጣም
- ሰልሥት (ሦስተኛ ቀን) 
 	- ሰው ከሞተ በሦስተኛው ቀን ትንሣኤ ሙታን የሚዘከርበት ዕለት ነው። በዚህም ዕለት ካህናት በኃዘንተኞች ቤት በመገኘት ስለ ትንሣኤ ሙታን በመስበክ ኃዘንተኞችን ያፅናናሉ። ምእመናንም እንዲሁ በመገኘት ያፅናናሉ።
 	- በቤተ ክርስቲያን የሟቹን ስም ማዘከር፤ ዳዊት ማስደገም ይገባል።
	
### ግንዘት

- በቤተ ክርስቲያን ሥርዓት አስከሬን 2 ጊዜ መታጠብ አለበት፤ ሰው ከሞተ በኋላ ራሱን ስለማይቈጣጠር ፈሳሽ ሊወጣው ይችላል። ከሥርዓተ ቀብሩም በፊት በቤተ ክርስቲያን ሊቆይ ይችላልና።
	- ራሱን ስለማይቈጣጠር ፈሳሽ ሊወጣው ስለሚችል በንጹሕ ውኃ ይታጠባል
	- ቀጥሎ ጸሎት በተደረገበት ውኃ ይታጠባል
	- ሽቱ ይርከፈከፍበታል
- ሥርዓተ ግንዘት
	- ሰውነቱን በሚገባ መግጠም፤ የእጅና የእግር ጣቶችን በፈትል ማሠር
		- ካህን ከሆነ ከክህነት ልብሱ ጋር፣ እጆቹ በትእምርተ መስቀል ተመሳቅለው
		- መነኰስ ከሆነ በእጆቹ ዐይኖቹን ሸፍኖ
		- ዲያቆን ከሆነ እጆቹን በግራና በቀኝ አሳልፎ በቀበቶ መልክ
		- ሕዝባዊ ከሆነ እጆቹን አባላዘሩ ላይ ጭኖ
	- መላ አካሉን በአዲስ ልብስ መገነዝ
		- ካህን ከሆነ 7 ትእምርተ መስቀል ያለበት ክር ሰባት ቦታ ይታሰራል (ራስ፣ እግር፣ ወዘተ)፤ 12 መብራት እንዲበራ ይደረጋል
		- ዲያቆን ከሆነ 2 ትእምርተ መስቀል ያለበት ክር ሰባት ቦታ ይታሰራል (ራስ፣ እግር፣ ወዘተ)፤ 7 መብራት እንዲበራ ይደረጋል
		- ዲያቆን ከሆነ 1 ትእምርተ መስቀል ያለበት ክር ሰባት ቦታ ይታሰራል (ራስ፣ እግር፣ ወዘተ)፤ 4 መብራት እንዲበራ ይደረጋል
- ቤተሰብ የሟችን አስከሬን ስሞ መሰናበት በመጽሐፍ ቅዱስም ተደጋግሞ ተጠቅሶአል (ዘፍ 49፥33)(ዘፍ 50፥1)(ኩፋ 17፥3)። ፍትሐ ነገሥት አንቀጽ 22 ላይም `የሞተውን ስመው ይሰናበቱት` ይላል።
- ወደ ቀብር ከመውሰድ በፊትም በተለየ ቤት ውስጥ ይቀመጣል
  
### ቀብር

- አስከሬን ወደ ቀብር ቦት በቃሬዛ (በአልጋ) እንጂ በሳጥን አይወሰድም፤ ይህ ግን ዛሬ እየቀረ መጥቶአል። በጣም ሩቅ ቦታ ሄዶ የሚቀበር ከሆነ ብቻ ሳጥን ውስጥ ይደረጋል
- ሟች እስኪቀበር ድረስም ቤተሰቡ ሁሉ ምግብ አይበሉም፤ ቀብር የዘገየ እንደሆነም እጅግ ይጐዳሉ
- አስገዳጅ ኹኔታ ካልተፈጠረ በቀር አስከሬን በቤትም ሆነ በቤተ ክርስቲያን አያድርም፤ ዕለቱኑ መቀበር አለበት። ጌታችንም ዕለቱን ተቀብሮአል።
- በተገነዘበት ልብስ ሆኖ በሰሌን ተጠቅልሎ በአፈር ውስጥ ይቀበራል
	- ይህ `አፈር ነህና ወደ አፈር ትመለሳለህ` የሚለው አምላካዊ ትእዛዝ መሠረት ነው
	- ዛሬ ግን ይህንን ሥርዓት ባፋለሰ መልኩ ሰዎች እንደ ሃብታቸው መጠን መኖርያ ቤት ውስጥ አለዚያም በሳጥን ሆነው ይቀበራሉ።
	- በ(ዘፍ 50፥26) ላይ `ዮሴፍም በመቶ ዐሥር ዓመት ዕድሜው ሞተ ... በግብፅ ምድርም በሣጥን ውስጥ አኖሩት` መባሉ እንዳዘዛቸው ሥጋውን ይዘውት ይወጣሉና ነው
- የመቃብር ላይ ሐውልትም ከሥርዓተ ቤተ ክርስቲያን ውጪ ነው [^tomb]
	- የቤተ ክርስቲያን ሐውልቶቿ በዙሪያዋ ተቀብረው ያሉ ዐጽመ ምእመናን ናቸው
	- በታሪክ ግን ለትውልድ ማስታወሻ፣ በምልክትነት አንዳንድ ጊዜ ሐውልት ይተከል ነበር፤ ያዕቆብ በራሔል መቃብር ላይ ያቆመው ሐውልትም በመንገድ ላይ ሳሉ በቤተልሔም በማረፍዋ እንዳይጠፋ ለምልክት ይሆን ዘንድ እንጂ እንደዛሬው ያለ አልነበረም (ዘፍ 35፥20)
	- አንዳንድ ጊዜም ልጅ የሌላቸው መካን ሰዎች በልጆቻቸው ፈንታ የሐውልት መታሰቢያ ያቆሙ ነበር (2ሳሙ 18፥18) ላይ አቤሴሎም እንዳቆመ
	- ይህ የጣዖት ምሥል ከመቅረጽ አይተናነሥም
	- ጌታችንም በ(ማቴ 23፥27-31) ፈሪሳውያንን በዚሁ ምክንያት ዘልፎአቸዋል
- በሥርዓተ ቤት ክርስቲያን መሠረት ሰው በተቀበረበት ቦታ
	- ዛፍ ሊተከል ይችላል
	- ስሙ የተጻፈበት መቃብር ቤት ይገነባል፤ ይህ ቤትም እንደ ዕቃ ቤት፣ እንግዳ ማረፍያ፣ ወዘተ አገልግሎት የሚሰጥ ይሆናል
	- መቃብር ቤት ውስጥም የሚሆን መነኰስ ወይም ተማሪ የሟችን ስም እየጠራ ጸሎት ያደርስለታል
	- በአገራችን አብያተ ክርስቲያናት የአብነት ትምህርት ትልቁን ቦታ የሚይዙት መቃብር ቤቶች ናቸው
- ሰው በተወለደበት አገር፣ እንዲሁም በእናትና አባቱ መቃብር ይቀበራል
	- አዳምም ቢሆን በተፈጠረባት ቦታ በኤልዳ (ቀራንዮ) ተቀብሮአል
	- አብርሃም ለሚስቱ መቃብር እንዲሆን በገዛው ቦታ ራሱ፣ ልጆቹና ቤተሰቡ ተቀብረውበታል
	- ሳኦልና ልጁ ዮናታን በብንያም አገር በጼላ በአባቱ በቂስ መቃብር ተቀብሮአል (2 ሳሙ 21፥14)
	- ዳዊት፣ ሰሎሞን እንዲሁም ሮብአም በዳዊት ከተማ በደብረዘይት ተራራ ተቀብረዋል
	- በ(ሐዋ 5) ላይ ሰጲራን በባሏ ሐና መቃብር አጠገብ ቀብረዋታል
- የክርስቲያን ሰውነቱ በሕይወት እያለ ብቻ የሚከብር ሳይሆን፣ ከሞተ በኋላም ሥጋው ክቡር ነው፤ ስለዚህም የሚቀበረው ለክርስቲያኖች ተብሎ ለቀብር በተለየ ሥፍራ ነው
	- አብርሃምም ስለ ሃይማኖቱ እንዲህ አድርጎአል
	- ከዘርም ይልቅ በሃይማኖት አንድነት መቀበር እንዲልቅ በያዕቆብና ዔሳው መረዳት ይቻላል፤ መንትያ ወንድማማቾች ቢሆኑም በተለያየ መቃብር ተቀብረዋል
	- በ(1መቃ 10፥2) ላይም `የቀደሙ ሰዎች ከአዳም ጀምሮ፣ ከሴትና ከአቤል ... በአባቶቻቸው መቃብር ይቀበሩ ዘንድ ነው እንጂ በሌላ ቦታ ይቀበሩ ዘንድ ያልወደዱ ለምንድነው? በትንሣኤ ከዘመዶቻቸው ጋር አንድነት ሊነሡ አይደለምን? አባቶቻቸውስ ጥዖት ከሚያመልኩ ከክፉዎች ከአረማውያን አጥንት ጋር እንዳይቈጠር አይደለምን?` ተብሎ እንደተጻፈ።
	- በ፳ኤል ባሕል አንድ ሰው የአባቶችን ሃይማኖት ትቶ ወደ ሌላ ቢገባ ልክ እንደሞተ ሰው ይለቀስለታል። [^israel_death_culture]
   
[^tomb]: ባሕልና ክርስቲያናዊ ትውፊት በኢትዮጵያ፣ ገጽ 144
[^israel_death_culture]: መጽሐፍ ቅዱስ ጥናት ቅጽ 1፣ ምዕራፍ 20 
